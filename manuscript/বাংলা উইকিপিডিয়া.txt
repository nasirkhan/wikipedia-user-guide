# বাংলা উইকিপিডিয়া 

বাংলা উইকিপিডিয়া [http://bn.wikipedia.org](http://bn.wikipedia.org) হলো বাংলা ভাষায় একটি পূর্ণাঙ্গ বিশ্বকোষ গড়ে তোলার এক মহাপ্রয়াস। বাংলাভাষায় এর আগেও বিশ্বকোষ তৈরী করা হয়েছে। সেখানে নিবন্ধের সংখ্যা ছিল সীমিত এবং অনেক ক্ষেত্রেই গুরুত্বপূর্ণ বিভিন্ন নিবন্ধকে উপেক্ষা করা হয়েছে। বিশেষ গোষ্ঠির তৈরী করা এবং সেখানে অন্যান্য কারও মতামত দেয়ার সুযোগ ছিলো না বলে, পক্ষপাত করা হয়নি সেটিও নিশ্চিতভাবে বলা যায় না। অপর দিকে বাংলা উইকিপিডিয়া তৈরীর কাজ করছে বাংলাদেশের বিভিন্ন প্রান্তের মানুষ। শুধু বাংলাদেশ নয় বিশ্বের বিভিন্ন দেশে অবস্থান করছে এমন বাংলাভাষীরা এই বিশ্বকোষ তৈরী করার কাজে অংশগ্রহন করছেন। বাংলাদেশীদের পাশাপাশি ভারতের পশ্চিমবঙ্গের ব্যবহারকারীরাও নিয়মিতভাবে বাংলা উইকিপিডিয়া সমৃদ্ধ করার কাজ করে যাচ্ছে। 

বর্তমানে বাংলা উইকিপিডিয়াতে প্রায় ৩৩ হাজারের মত নিবন্ধ রয়েছে। সেই সাথে চলছে নতুন নতুন নিবন্ধ তৈরী করার কাজ। বাংলা উইকিপিডিয়া কার্যক্রম শুরুর দিকে নিবন্ধের সংখ্যা বাড়ানোর প্রতি গুরুত্ব দেয়া হয়েছিল সম্প্রতি সময়ে এই লক্ষ পরিবর্তন করে নিবন্ধের মান উন্নয়নের দিকে বিশেষ ভাবে গুরুত্ব দেয়া হচ্ছে।

